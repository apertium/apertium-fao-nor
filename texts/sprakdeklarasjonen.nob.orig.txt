Deklarasjon om nordisk språkpolitikk
Norsk versjon

Bakgrunnen for den første deklarasjonen om nordisk språkpolitikk er behovet for en ny nordisk språkpolitikk som skal sikre helheten og sammenhengen i Nordisk ministerråds språk­satsinger.
Deklarasjonen er ikke juridisk bindende og er følgelig ikke gjennomført i lovgivningen i de fem nordiske landene og de tre selvstyrende områdene. 
De offentlige forpliktelsene og finansieringen av tiltakene i deklarasjonen kan variere i de fem nordiske landene og de selvstyrende områdene.

Deklarasjon om nordisk språkpolitikk

Innledning

Denne teksten handler om språk og land i Norden. 
Det finnes fem stater i det nordiske samarbeidet: Danmark, Finland, Island, Norge og Sverige, og tre selvstyrende områder i Norden: Færøyene, Grønland og Åland. I tillegg finnes det et sammenhengende samisk kultur- og språkområde på norsk, svensk og finsk territorium.
I Norden regner vi alle språk som likeverdige, men de har ikke alle samme rolle. 
Et språk kan være komplett og samfunnsbærende i forhold til det språksamfunn hvor det tales. 
At et språk er komplett, betyr i denne sammenhengen at det kan brukes på alle områder i samfunnet. 
At et språk er samfunns­bærende, betyr at det i et gitt språksamfunn brukes til offisielle formål, for eksempel undervisning og lovgivning.
I Norden finnes det seks språk som både er komplette og samfunnsbærende: dansk, finsk, færøysk, islandsk, norsk (både bokmål og nynorsk) og svensk. 
At forholdet mellom språk og nasjon ikke er en til en, viser seg for eksempel i Finland, hvor både finsk og svensk er lovfestede nasjonalspråk. 
Det finnes ytterligere to språk som kan betraktes som samfunnsbærende, men som ikke kan brukes på alle områder i samfunnet: samisk i ulike varianter og grønlandsk. 
Dessuten finnes det noen språk med en spesiell stilling: meänkieli (tornedalsfinsk), kvensk, romani i ulike varianter, jiddisch, tysk samt de ulike nordiske tegnspråkene.
Når uttrykket Nordens språk brukes i denne teksten, menes alle disse språkene. 
Når uttrykket Nordens samfunnsbærende språk brukes i denne teksten, menes dansk, finsk, færøysk, grønlandsk, islandsk, norsk, samisk og svensk, mens Nordens statsbærende språk bare omfatter dansk, finsk, islandsk, norsk og svensk.
Endelig tales det ca. 200 ikke-nordiske språk i Norden, i og med at innvandringen de siste tiårene har utvidet det språklige mangfoldet.
Når uttrykket alle språk i Norden brukes i denne teksten, menes totaliteten av språk som tales i hele Norden.
I teksten brukes betegnelsen nordboere om alle personer som bor permanent i et land i Norden.

En demokratisk språkpolitikk for det mangespråklige Norden

Utgangspunktet for den nordiske språkpolitikken er at Nordens samfunnsbærende språk er og forblir sterke og levende, at de som er samfunnsbærende, forblir samfunnsbærende, og at det nordiske samarbeidet fremover foregår på de skandinaviske språkene, dvs. dansk, norsk og svensk.

Nordboeres språklige rettigheter

Norden er i dag en mangespråklig region, hvor borgerne har gode språkkunnskaper, og hvor språkpolitikken hviler på en demokratisk tradisjon. Norden kan derfor i en globalisert verden bli et språkpolitisk forbilde for andre regioner. 
Mangespråkligheten gir forutsetninger for kunnskaper, skaperkraft, perspektiv og internasjonale kontakter i en grad som ikke er mulig i enspråklige samfunn. 
En slik utvikling krever en samlet, langsiktig og effektiv språkpolitisk innsats.

Nordisk språkpolitikk tar utgangspunkt i at alle nordboere har rett til

•    å tilegne seg et samfunnsbærende språk i tale og skrift, slik at de kan delta i samfunnslivet
•    å tilegne seg forståelse av og kunnskaper om et skandinavisk språk og forståelse av de øvrige skandinaviske språkene, slik at de kan delta i det nordiske språkfellesskapet
•    å tilegne seg språk med internasjonal rekkevidde slik at de kan delta i utviklingen av det internasjonale samfunnet
•    å bevare og utvikle sitt morsmål og sitt nasjonale minoritetsspråk

Målene

En nordisk språkpolitikk bør derfor sikte mot
    
•    at alle nordboere kan lese og skrive det eller de språk som fungerer som samfunnsbærende i området hvor de bor
•    at alle nordboere kan kommunisere med hverandre, først og fremst på et skandinavisk språk
•    at alle nordboere har grunnleggende kunnskaper om språkrettigheter i Norden og om språksituasjonen i Norden
•    at alle nordboere har meget gode kunnskaper i minst ett språk med internasjonal rekkeviddde og gode kunnskaper i ytterligere ett frem­medspråk
•    at alle nordboere har allmenn kunnskap om hva språket er, og hvordan det fungerer

Disse målene forutsetter også at alle nordboere viser toleranse overfor språklig variasjon og mangfold, både mellom og innenfor språkene. 
For at målene skal nås, vil kultur- og utdanningsministrene arbeide med følgende fire saker: språkforståelse og språkkunnskap, parallellspråklighet, flerspråklighet og Norden som språklig foregangsregion.

Fire saker å arbeide med

1.      Språkforståelse og språkkunnskap

For å oppnå målene bør
    
•     nabospråkundervisningen i skolen styrkes, samt undervisningen i skandinaviske språk som hjelpespråk og fremmede språk
•     Nordens samfunnsbærende språk være godt synlige i det offentlige liv, for eksempel på tv og film
•     tilgjengeligheten til bøker på Nordens samfunnsbærende språk oppmuntres
•     internordiske ordbøker i papirformat og elektronisk format utarbeides
•     maskinoversettelsesprogrammer for Nordens samfunnsbærende språk og programmer for flerspråklig søking i nordiske databaser utvikles

2.      Parallellspråklighet

Med parallellspråklighet menes samtidig bruk av flere språk innenfor ett eller flere områder. 
Det ene språket slår ikke ut det andre, men språkene brukes parallelt.

2.1     Parallellspråklighet mellom engelsk og Nordens språk Nordboerne, med sine internasjonalt sett gode kunnskaper i engelsk, har særlig gode forutsetninger for å utvikle parallellspråklighet mellom engelsk og ett eller flere av Nordens språk innenfor visse områder. 
En konsekvent politikk for parallellspråklighet innebærer
    
•    at så vel Nordens samfunnsbærende språk som engelsk bør kunne brukes som vitenskapelige språk
•    at formidling av vitenskapelige resultater på Nordens samfunnsbærende språk bør være meritterende
•    at undervisning på vitenskapelig fagspråk, særlig den skriftlige, bør gis både på engelsk og på Nordens samfunnsbærende språk
•    at universiteter, høyskoler og andre vitenskapelige institusjoner kan utvikle langsiktige strategier for språkvalg, parallellspråklighet, språk­utdanning og oversettelsesstøtte innenfor sine virksomhets­om­råder
•    at nordiske terminologiorganer kan fortsette å koordinere terminologien på nye områder
•    at foretak og arbeidsmarkedsorganisasjoner bør oppfordres til å utvik­le strategier for parallellspråklighet

2.2     Parallellspråklighet mellom språkene i Norden

Parallellspråklighet er ikke bare relateret til engelsk, men må også praktiseres mellom språkene i Norden. 
Det innebærer
    
•    at den nordiske språkkonvensjonen skal gi et godt juridisk grunnlag for brukere av Nordens samfunnsbærende språk
•    at nordboere med et ikke-nordisk språk som morsmål både trenger en godt utbygget utdanning i landets samfunnsbærende språk, og mulighet for å bruke og utvikle sitt eget morsmål

3.      Mangespråklighet og flerspråklighet Landene i Norden blir stadig mer mangespråklige, og mange nordboere er i dag flerspråklige, først og fremst de som har et annet morsmål enn landets majoritetsspråk. 
Det gjelder nordboere med følgende språk som morsmål:
•     Samisk, kvensk, meänkieli (tornedalsfinsk), romani og jiddisch samt finsk (i Sverige) og tysk (i Danmark), som alle er lovfestede minori­tetsspråk i ett eller flere land i Norden. 
Nordisk språkpolitikk har et ansvar overfor verdenssam­funnet for at særlig de språkene som ikke er nasjonalspråk noen steder, kan leve videre og utvikles, og for at alle minoritetsspråk kan fortsette å eksistere. 
Det er viktig at også tegn­språkene får en sterk stilling.
•     Nesten 200 andre språk er morsmål for nordboere. 
Det er ønskelig at det finnes fagmiljøer i Norden som har ekspertise, eller som kan hen­vise til europeisk ekspertise innenfor de fleste av disse språkene. 
Grønlandsk inntar en særstilling. Det er majoritetsspråk på Grønland, men har relativt få brukere. 
Grønlandsk bør støttes, slik at det kan fortsette å fungere som samfunnsbærende språk.

4.      Norden som språklig foregangsregion

Norden anses som en foregangsregion når det gjelder språk­saker. 
Nordisk språkfellesskap kjennetegnes av borgernes streben etter å forstå og respektere hverandres morsmål. 
Nordisk språksamarbeid er demokratisk og åpent for innsyn, og hovedsakelig offentlig finansiert. 
Det finnes en politisk vilje til å bevare det nordiske språkfellesskapet, blant annet gjennom den nordiske språkkonvensjonen. Denne nordiske modellen for språkfellesskap og språksamarbeid bør fremheves i internasjonal sammenheng. 
Norden skal tilstrebe å være ledende på det området som kalles klarspråksarbeid, dvs. å gjøre myndighetsspråket tydeligere.
Økt kunnskap om språkpolitisk interessante områder kan bidra til Nordens posisjon som foregangsregion i språksaker.
De nordiske ministrene forplikter seg til å realisere de langsiktige målene i denne deklarasjonen.
